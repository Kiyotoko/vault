Mīles I: C. Marium subitō in cōnsulātū septimō ē vītā discessisse herī audīvī.
Nunc populus, ut crēdō, cōnsulem māgnō animō et virum summā
virtūte āmīsit.
Mīles II: Ita est, amīce! Nisī Marius exercitum nostrum iterum atque iterum
incitāvisset, ut māgnā fortitūdine pūgnāret, multōs hostēs, quī nōbīs
paene perniciēī fuērunt1, fīnibus imperiī Rōmānī nōn arcuissēmus.
Mīles I: Hoc nōn īgnōrō. Quia Marius imperātor maximō ingeniō fuit, et
Iugurtham et Germānōs, barbarōs ingentī māgnitūdine corporis,
vīcimus.
Mīles II: In cōnsulātū quīntō Marius ad Vercellās2 impetū vehementī
exercituum Rōmānōrum cōpiās Cimbrōrum dēvīcit et fugāvit. Tum et
amīcī et inimīcī cōgnōvērunt: Is, quī rem mīlitāriam3 mūtāverat, etiam
rem pūblicam servāvit. Multī dīxērunt Marium urbem Rōmam iterum
condidisse.
Mīles I: Nōn sōlum rem pūblicam servāvit, sed etiam plēbem semper adiūvit.
In magistrātū patrōnus plēbis et mīlitum fuit. Cum in senātū lēgēs,
quae nōbīs ūsuī erant, ferēbat, numquam timuit, nē nōbilēs virōs, quī
aut cōnsulēs aut praetōrēs aut aedīlēs4 aut quaestōrēs5 erant, lacesseret.
Mīles II: C. Marius, quamquam nōn ē nōbilī genere erat, tamen cōnsulātum
petīvit. Ac profectō homō novus6 summum magistrātum obtinuit et
cursum honōrum complēvit. Is cōnsul, quī nōbīs et cīvitātī semper
cōnsuluit, etiam post mortem vīvet!